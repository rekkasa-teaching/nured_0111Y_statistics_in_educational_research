---
format:
  html:
    toc: true
    toc-depth: 5
    format-links: [pdf]
    css: ../styles.css
  typst: default
---

```{=typst}

#set text(font: "Noto Serif", lang: "el") // ensures bold + Greek shaping
    #let tbox(title, body) = rect(fill: luma(240), stroke: 1pt + gray, radius: 6pt, inset: 10pt)[
    #text(weight: "bold")[#title]
    #v(5pt)
    #body
  ]

```

# Βασικές στατιστικές έννοιες

Η έρευνα στην εκπαίδευση κατά ένα πολύ σημαντικό μέρος της περιλαμβάνει τη
συλλογή πληροφοριών. Συνήθως, με τη λήξη συλλογής της πληροφορίας οι
ερευνητές/τριες καταλήγουν με έναν τεράστιο όγκο μετρήσεων είτε, παλιότερα, σε
χαρτί είτε σήμερα σε ηλεκτρονική μορφή. Για την επεξεργασία και αξιοποίηση αυτής
της πληροφορίας χρησιμοποιούνται μέθοδοι που συνοπτικά αποκαλούμε
"στατιστική". Η στατιστική μπορεί να χρησιμοποιηθεί τόσο για την οργάνωση και τη
συνόψιση της συγκεντρωμένης πληροφορίας όσο και για την συστηματική κατασκευή
μίας ερμηνείας της κατάστασης από την οποία η πληροφορία αυτή προέκυψε.

## Πληθυσμός και δείγμα

Κατά την εκτέλεση μίας μελέτης ο/η ερευνητής/τρια ξεκινά διατυπώνοντας ένα
γενικό ερώτημα για μία συγκεκριμένη ομάδα ανθρώπων που τον/την ενδιαφέρουν. Με
στατιστικούς όρους, το σύνολο όλων των ατόμων ενδιαφέροντος μίας μελέτης
ονομάζεται _πληθυσμός_. Για παράδειγμα, πληθυσμός σε μία εκπαιδευτική έρευνα θα
μπορούσε να είναι όλοι οι μαθητές νηπιαγωγείων της Δυτικής Μακεδονίας.

Προφανώς, σε μία μελέτη είναι πολύ δύσκολο να συλλεχθούν οι απαιτούμενες
πληροφορίες για το σύνολο του πληθυσμού ενδιαφέροντος, καθώς, τις περισσότερες
φορές, αυτός μπορεί να είναι απαγορευτικά μεγάλος. Οπότε, η αμέσως καλύτερη
προσέγγιση είναι να χρησιμοποιηθεί ένα υποσύνολο του πληθυσμού, με την ελπίδα
ότι αυτό θα "μοιάζει" με τον πληθυσμό. Ένα τέτοιο υποσύνολο ονομάζεται
_δείγμα_. Με στατιστικούς όρους, _δείγμα_ ονομάζεται ένα σύνολο ατόμων το οποίο
διαλέχτηκε από τον πληθυσμό με στόχο να τον αντιπροσωπεύσει σε μία ανάλυση.

Μία μελέτη εκπαιδευτικής έρευνας στοχεύει να περιγράψει ή να βγάλει συμπεράσματα
για συγκεκριμένα χαρακτηριστικά του πληθυσμού. Τα χαρακτηριστικά αυτά πρέπει να
είναι επακριβώς καθορισμένα και μετρήσιμα. Στη στατιστική, τα χαρακτηριστικά
αυτά αποκαλούνται _παράμετροι_. Επομένως, _παράμετρος_ είναι ένα χαρακτηριστικό
του πληθυσμού, άγνωστο αλλά μετρήσιμο.

Καθώς η γνώση της τιμής μιας παραμέτρου συνήθως απαιτεί τη λήψη μετρήσεων από το
σύνολο του πληθυσμού --- πράγμα συνήθως αδύνατο --- κατά την εκτέλεση
στατιστικών αναλύσεων αρκούμαστε στην εξαγωγή εκτιμήσεων για αυτήν την τιμή με
την αξιοίηση του δείγματος. Η _εκτίμηση_ της τιμής μιας παραμέτρου υπολογίζεται
συνήθως με τον συνδυασμό των μετρήσεων του δείγματος (π.χ. άθροισμα, μέσος
όρος). Με τη χρήση στατιστικής ορολογίας, ένας μαθηματικός συνδυασμός των
μετρήσεων ενός δείγματος από τον πληθυσμό ενδιαφέροντος ονομομάζεται
_στατιστικό_ ή _στατιστική συνάρτηση_ ή _δειγματοσυνάρτηση_.

## Μεταβλητές

_Μεταβλητή_ είναι οποιοδήποτε μετρήσιμο χαρακτηριστικό ατόμων ή πραγμάτων το
οποίο μπορεί να παίρνει διαφορετικές τιμές. Σε αντίθεση, μία _σταθερά_ είναι ένα
χαρακτηριστικό το οποίο πάιρνει μία και μοναδική τιμή σε ολόκληρο τον
πληθυσμό. Οι σταθερές, αν και φαίνεται ότι δεν έχουν ιδιαίτερο ενδιαφέρον, στην
πραγαμτικότητα αντικατοπτρίζουν τις αποφάσεις του ερευνητή/τριας για περιορισμό
του πληθυσμού ενδιαφέροντος. Για παράδειγμα, σε μία μελέτη με στόχο το σύνολο
των _μαθητριών_ στα νηπιαγωγεία της Δυτικής Μακεδονίας το φύλο είναι μία
σταθερά.

Οι μεταβλητές μπορούν να χωριστούν σε δύο μεγάλες κατηγορίες, τις _κατηγορικές
μεταβλητές_ και τις _αριθμητικές μεταβλητές_. Οι κατηγορικές μεταβλητές είναι
ποιοτικές μεταβλητές και περιγράφουν κατηγορίες. Μία ειδική περίπτωση των
κατηγορικών μεταβλητών με ιδιαίτερο ενδιαφέρον στις στατιστικές αναλύσεις είναι
οι _διχοτομικές μεταβλητές_, δηλαδή οι μεταβλητές που μπορούν να πάρουν μόνο δύο
πιθανές τιμές (ναι/όχι).

Οι αριθμητικές μεταβλητές είναι ποσοτικές μεταβλητές που μπορούν να μετρηθούν με
αριθμούς. Μπορούν να χωριστούν περαιτέρω:

- _Διακριτές μεταβλητές:_ Μεταβλητές που μπορούν να πάρουν μόνο συγκεκριμένες
  τιμές, π.χ. ο αριθμός των μαθητών σε μία τάξη δεν μπορεί να είναι αρνητικός ή
  δεκαδικός.
- _Συνεχείς μεταβλητές:_ Μεταβλητές που μπορούν να πάρουν οποιαδήποτε τιμή μέσα
  σε ένα διάστημα με την προϋπόθεση ότι ένα αρκετά καλό μέσο μέτρησης
  χρησιμοποιείται, π.χ. η απόσταση του σπιτιού από το κοντινότερο νηπιαγωγείο.

